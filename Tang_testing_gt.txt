雪霽銀妝素，桔高映瓊枝。偕伴登山去，觀雪且賞桔。

夫子何為者，棲棲一代中。地猶鄹氏邑，宅即魯王宮。嘆鳳嗟身否，傷麟怨道窮。今看兩楹奠，當與夢時同。

飛蓋去芳園，蘭橈游翠渚。萍間日彩亂，荷處香風舉。桂楫滿中川，絃歌振長嶼。豈必汾河曲，方為歡宴所。

條風開獻節，灰律動初陽。百蠻奉遐贐，萬國朝未央。雖無舜禹跡，幸欣天地康。車軌同八表，書文混四方。

昨夜星辰昨夜風，畫樓西畔桂堂東。身無彩鳳雙飛翼，心有靈犀一點通。隔坐送鉤春酒暖，分曹射覆蠟燈紅。嗟余聽鼓應官去，走馬蘭臺類轉蓬。

三日入廚下，洗手作羹湯。未諳姑食性，先遣小姑嘗。

嵩雲秦樹久離居，雙鯉迢迢一紙書。休問梁園舊賓客，茂陵秋雨病相如。

慨然撫長劍，濟世豈邀名。星旂紛電舉，日羽肅天行。遍野屯萬騎，臨原駐五營。登山麾武節，背水縱神兵。在昔戎戈動，今來宇宙平。

乘興南遊不戒嚴，九重誰省諫書函。春風舉國裁宮錦，半作障泥半作帆。

猿鳥猶疑畏簡書，風雲常爲護儲胥。徒令上將揮神筆，終見降王走傳車。管樂有才真不忝，關張無命欲何如？他年錦裏經祠廟，梁父吟成恨有餘。

君問歸期未有期 巴山夜雨漲秋池。何當共剪西窗燭 卻話巴山夜雨時。

相見時難別亦難，東風無力百花殘。春蠶到死絲方盡，蠟炬成灰淚始乾。曉鏡但愁雲鬢改，夜吟應覺月光寒。蓬山此去無多路，青鳥殷勤為探看。

雲母屏風燭影深，長河漸落曉星沉。嫦娥應悔偷靈藥，碧海青天夜夜心。

高閣客竟去，小園花亂飛。參差連曲陌，迢遞送斜暉。 腸斷未忍掃，眼穿仍欲歸。芳心向春盡，所得是沾衣。

瑤池阿母綺窗開，黃竹歌聲動地哀。八駿日行三萬裏，穆王何事不重來。